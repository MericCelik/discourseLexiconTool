
talkid: 1971

David Sengeh: Bolesny problem protez kończynowych

Urodziłem się i wychowałem w Sierra Leone, małym i bardzo pięknym kraju w Afryce Zachodniej, zasobnym w surowce i talent twórczy.
Jednak Sierra Leone ma złą sławę z czasów 10-letniej wojny rebeliantów w latach 90., kiedy palono całe wsie. Około 8000 mężczyzn, kobiet i dzieci straciło wtedy ręce lub nogi. Moja rodzina uciekła przed takim atakiem, kiedy miałem około 12 lat, i wtedy zdecydowałem, że zrobię wszystko, by moje dzieci nie przechodziły przez to samo, co my. Aby były częścią Sierra Leone, gdzie wojna i amputacje nie będą już sposobem walki o władzę.
Kiedy patrzyłem na znajomych, bliskich mi ludzi, którzy dochodzili do siebie, bardzo się martwiłem, że wiele osób po amputacji nie używa protez. Jak się wkrótce dowiedziałem, wynikało to z faktu, że leje ich protez sprawiały ból, bo nie były dobrze dopasowane. Lej protezowy to część, gdzie człowiek wkłada kikut kończyny i która jest połączona z resztą protezy. Nawet w rozwiniętych krajach trzeba czekać od trzech tygodni po wiele lat, zanim lej stanie się wygodny, a nie zawsze tak się dzieje. Protetycy wciąż wykorzystują tradycyjne metody, czyli modelowanie i odlewanie, by stworzyć lej z jednego materiału. Takie leje często wywierają nieznośny nacisk na kończynę, zostawiając odgnioty czy pęcherze. Nie ma znaczenia, jak mocny jest przegub protezy. Jeśli lej protezy jest niewygodny, noga nie będzie używana, a tego nie można zaakceptować w naszych czasach.
Kiedy spotkałem prof. Hugh Herra około dwóch i pół roku temu, zapytał, czy wiem jak rozwiązać ten problem. Odpowiedziałem: "Jeszcze nie, ale z przyjemnością się dowiem". W ramach swojego doktoratu w MIT Media Lab wynalazłem dopasowane leje protezy, szybkie i tanie w produkcji, które są wygodniejsze od klasycznych. Wykorzystałem rezonans magnetyczny, by dokładnie zbadać budowę pacjenta, a potem wykorzystałem metodę elementów skończonych, by lepiej przewidzieć wewnętrzne napięcia i naprężenia powstające przy użyciu normalnej siły. Potem stworzyłem lej do ogólnej produkcji. Wykorzystujemy drukarkę 3D, by tworzyć lej z różnych materiałów, który tam, gdzie potrzeba, zmniejsza nacisk na ciało pacjenta. W skrócie, używamy danych, by stworzyć nowoczesne protezy szybko i tanio. W niedawno ukończonych testach w Media Lab, jeden z naszych pacjentów, amerykański weteran, który nie miał kończyny od około 20 lat i wypróbował w życiu z 10 protez, powiedział o jednej z naszych drukowanych części tak: "Jest taka miękka, jakbym chodził na poduszkach. I jest niesamowicie seksowna". (Śmiech)
Współcześnie niepełnosprawność nie powinna nikomu utrudniać prowadzenia pełnowartosciowego życia. Mam nadzieję i pragnienie, że narzędzia i technologie rozwijane przez naszą grupę badawczą będą dostarczać wysokofunkcjonalnych protez tym, którzy ich potrzebują. Dla mnie początek leczenia dusz dotkniętych przez wojnę i choroby leży w stworzeniu wygodnych i tanich interfejsów dla ich ciał. Czy w Sierra Leone czy Bostonie, mam nadzieję, że to nie tylko przywróci, ale i zmieni ich poczucie własnych możliwości.
Bardzo dziękuję.

talkid: 1976

Jeremy Kasdin: Przesłona gwiezdna w kształcie płatków kwiatu, która może pomóc w odkryciu planet podobnych do Ziemi

Wszechświat jest pełen planet. Chcę, żebyśmy w następnej dekadzie zbudowali teleskop, który pozwoli uchwycić Ziemię w pobliżu innej gwiazdy i odkryć, czy jest na niej życie. Razem z pracownikami Labolatorium Napędu Odrzutowego NASA w Princeton pracujemy nad technologią, która pozwoli to zrealizować w najbliższych latach. Obecnie astronomowie uważają, że każda gwiazda w galaktyce ma planetę i szacują, że nawet jedna na pięć ma planetę jak Ziemia, na której może istnieć życie, ale żadnej jeszcze nie widzieliśmy. Wykrywamy je tylko pośrednio.
To jest słynne zdjęcie "Błękitnej kropki" NASA. Zostało zrobione przez sondę Voyager w 1990 roku, kiedy opuszczała Układ Słoneczny obrócono ją, aby zrobiła zdjęcie Ziemi z odległości 6 miliardów kilometrów. Chcę zrobić takie zdjęcie planety w pobliżu innej gwiazdy.
Czemu tego nie zrobiliśmy i czemu to takie trudne? Wyobraźmy sobie, że bierzemy Kosmiczny Teleskop Hubble'a, obracamy go i przenosimy na orbitę Marsa. Zobaczymy coś takiego, nieco rozmazany obraz Ziemi, bo to dość mały teleskop na orbicie Marsa. Teraz przenieśmy się dziesięć razy dalej. Jesteśmy na orbicie Urana. Jest mniejsza, mniej wyraźna. Wciąż można dostrzec mały Księżyc, ale znów przenieśmy się dziesięć razy dalej. Jesteśmy na granicy Układu Słonecznego w Pasie Kuipera. Teraz obraz jest całkiem niewyraźny. Teraz to "Błękitna kropka" Carla Sagana. Przenieśmy się znowu dziesięć razy dalej. Jesteśmy w Obłoku Oorta poza Układem Słonecznym i zaczynamy widzieć, jak Słońce przesuwa się w pole widzenia, w miejsce, gdzie jest planeta. Przenieśmy się dziesięć razy dalej. Jesteśmy przy Alfa Centauri, najbliższej gwieździe, a planeta zniknęła. Widać tylko promienną gwiazdę dziesięć miliardów razy jaśniejszą niż planeta, która powinna być w miejscu czerwonego kółka. To chcemy zobaczyć. Dlatego to jest trudne. Światło gwiazdy ulega dyfrakcji. Rozprasza się wewnątrz teleskopu, tworząc ten jasny obraz, który zamazuje planetę.
Aby więc dostrzec planetę, trzeba coś zrobić z tym światłem. Trzeba się go pozbyć. Wielu moich kolegów pracuje nad niesamowitymi technologiami, ale chcę powiedzieć o jednej, chyba najfajniejszej i najprawdopodobniej ona ukaże nam Ziemię w najbliższej dekadzie.
Zaproponował ją Lyman Spitzer, ojciec kosmicznego teleskopu, w 1962 roku, zainspirowany zaćmieniem. Wszyscy to widzieli - zaćmienie Słońca. Księżyc przesunął się przed Słońce. Zasłonił większość światła tak, że widać wokół niego przyćmioną koronę. To tak, jakbym palcem zasłonił światło wpadające do oka, widzę was w tylnym rzędzie. Co się dzieje? Księżyc rzuca cień na Ziemię. W tym cieniu umieszczamy teleskop lub aparat, znów patrzymy na Słońce i większość światła została usunięta, widać przyćmioną, drobną strukturę w koronie. Spitzer proponował zrobić to w kosmosie. Zbudować wielki ekran, polecieć w kosmos, umieścić go przed gwiazdą, zasłonić większość światła, wysłać kosmiczny teleskop do uzyskanego cienia, i bum - możemy zobaczyć planety. Tak by to mniej więcej wyglądało. Jest ogromny ekran i nie ma planet, bo niestety to tak nie działa, gdyż światło faluje i fale ulegają dyfrakcji wokół tego ekranu tak samo jak w teleskopie. Tak jak woda opływa kamień w strumieniu, światło zakłóca ten cień. Okropny cień. I nie widać planet.
Ale Spitzer znał odpowiedź. Jeśli złagodzi się krawędzie, aby kontrolować dyfrakcję, można zobaczyć planetę. Przez 10 ostatnich lat znaleziono optymalne rozwiązanie. Wygląda mniej więcej tak. Nazywamy to przesłoną gwiezdną z płatków kwiatów. Jeśli krawędzie tych płatków będą odpowiednie, to przez ich kontrolę możemy kontrolować dyfrakcję, i uzyskać doskonały cień. Jest około 10 miliardów razy ciemniejszy niż wcześniej i widać, jak pojawiają się planety. Musi być oczywiście większe niż palec. Ta przesłona gwiezdna jest wielkości połowy boiska i musi odlecieć na 50 tysięcy kilometrów od teleskopu, pozostać dokładnie w cieniu i wtedy można zobaczyć planety.
Brzmi to wspaniale, ale genialni inżynierowie, moi koledzy z laboratorium, stworzyli cudowny projekt uzyskania tego cienia, a wygląda to tak. Najpierw jest owinięty wokół centrum. Oddziela się od teleskopu. Płatki rozwijają się, otwierają, teleskop obraca się, następnie przekręca się i odlatuje 50 tysięcy kilometrów od teleskopu. Przemieści się przed gwiazdę, właśnie tak, tworząc cudowny cień. Gotowe, mamy planety krążące na orbicie. (Brawa) Dziękuję.
To nie jest science fiction. Pracujemy nad tym od pięciu czy sześciu lat. Tego lata przeprowadziliśmy fajny test w Northrop Grumman w Kaliforni. Oto cztery płatki. To gwiezdny cień w małej skali. Jest może połowę mniejszy niż ten, który widzieliście. Płatki rozwijają się. Te cztery płatki zbudowało czterech studentów w czasie letniego stażu w laboratorium. Jak widzicie otwiera się. Płatki muszą obrócić się na miejsce. Podstawa płatków musi zawsze trafić w to samo miejsce z dokładnością do dziesiątych części milimetra. Test przeprowadziliśmy 16 razy i 16 razy trafiła w to samo miejsce do dziesiątych części milimetra. Musi to być zrobione bardzo precyzyjnie, ale jeśli stworzymy tę technologię i gdy przeniesiemy ją do kosmosu, można będzie zobaczyć coś takiego. To zdjęcie jednej z najbliższych gwiazd, zrobione Kosmicznym Teleskopem Hubble'a. Jeśli będziemy mogli podobny kosmiczny teleskop, trochę większy, umieścić tam, a przed niego wysłać przesłonę, moglibyśmy zobaczyć coś takiego, to portret rodzinny naszego Układu Słonecznego, ale nie naszego. Mamy nadzieję, że będzie to Układ Słoneczny kogoś innego, widziany przez gwiezdną przesłonę, jak ta. Możecie zobaczyć Jowisza, Saturna, Urana, Neptuna, a pośrodku, obok szczątkowego światła jest ta "Błękitna kropka". To Ziemia. Chcemy zobaczyć, czy jest tam woda, tlen, ozon, które mogłyby wskazać na to, czy istnieje na niej życie.
To chyba najfajniejsza dziedzina nauki. Zacząłem to robić, bo myślę, że to zmieni świat. Wszystko się zmieni, kiedy to zobaczymy.
Dziękuję.﻿
talkid: 1978

Sarah Lewis: Miłostki i zdrady świetlików

Jako naukowiec, ale również jako człowiek, staram się być otwarta na cuda. Zdaje się, że Jason Webley nazwał to "dokładaniem się do tworzenia magii". Dobrze się więc składa, że jako biolożka, mogę zgłębiać życie prawdziwie cudownych stworzeń, które zamieszkują naszą planetę: świetlików.
Wiem, że świetliki potrafią przywołać cudowne wspomnienia: dzieciństwo, wakacje, lub nawet inne prelekcje TED. A może coś takiego.
Świat świetlików zaczął mnie kusić, kiedy byłam jeszcze na studiach. Pewnego wieczoru siedziałam w ogródku w Północnej Karolinie, gdy nagle, te bezszelestne iskierki wypełniły ciemność wokół mnie i zaczęłam się zastanawiać: W jaki sposób te istoty tworzą światło i po to to całe migotanie? Czy one tak ze sobą rozmawiają? A co się dzieje, kiedy ich światła gasną? Szczęśliwie odnalazłam odpowiedzi na niektóre te pytania podczas badań nad tym nocnym światem.
Jeśli kiedykolwiek widzieliście świetliki, czy nawet tylko o nich czytaliście, to wiecie, że potrafią w magiczny sposób przekształcić zwyczajny krajobraz w coś ulotnego i nieziemskiego. I dzieje się tak wszędzie na świecie. Zobaczcie wzgórze w Smoky Mountains zmieniające się w żywą kaskadę świateł tworzoną przez upiorne "niebieskie duchy". A oto rzeka w Japonii podczas narodzin leniwie unoszących się światełek świetlików Genji. Albo drzewa namorzynowe w Malezji, które co noc obsypują się nie kwiatami, ale światłem tysięcy świetlików, mrugających wspólnie, w oszałamiającej synchronizacji. Te świetliste krajobrazy nadal wprawiają mnie w zachwyt i wypełniają magią naturalnego świata.
Nadal nie mogę wyjść z podziwu, że tworzą je malutkie owady. Prywatnie, świetliki są urocze. Pełne charyzmy. Czci się je w sztuce oraz poezji od wieków. Podczas moich podróży spotkałam wielu mądrych ludzi, którzy twierdzili, że Bóg stworzył świetliki ku uciesze ludzi. Inne istoty również mogą je podziwiać. Myślę, że te wdzięczne owady są cudowne, ponieważ tak pięknie rozświetlają twórczą improwizację ewolucji. Kształt nadały im dwie potężne siły ewolucji: selekcja naturalna - walka o przetrwanie i selekcja seksualna, czyli walka o możliwość rozmnażania się. Dla maniaczki świetlików minione 20 lat to bardzo ekscytujący okres. Wraz z moimi studentami z Tufts University i współpracownikami dokonaliśmy wielu nowych odkryć na temat świetlików, o ich zalotach i współżyciu, o ich zdradach i morderstwach. Więc dzisiaj chcę się z wami podzielić tylko paroma historiami, z naszych wspólnych wypraw w ten ukryty świat.
Świetliki należą do przepięknej i różnorodnej grupy owadów, do chrząszczy. Na całym świecie istnieje ponad 2 000 gatunków świetlików, a każdy z nich wykształcił odrębne sygnały zalotów, czyli różne sposoby znalezienia partnera. Około 150 milionów lat temu, świetliki prawdopodobnie wyglądały tak. Były aktywne w ciągu dnia i nie świeciły. Samce używały swoich fantastycznych czułek do wywąchiwania perfum samic. U innych gatunków świecą tylko samice. Są atrakcyjnie pulchne i nie mają skrzydeł, więc każdej nocy odbywają wspinaczkę i tlą się godzinami, aby zanęcić swych latających, choć ciemnych samców. U jeszcze innych obie płcie nęcą partnerów szybkimi, jasnymi błyskami. Tu, w Ameryce Północnej, mamy ponad 100 gatunków świetlików, które mają niezwykłą zdolność uwalniania energii ze swoich ciał w formie światła. Jak one to robią? Wydaje się, że to magia, ale bioluminescencyjne sygnały powstają ze starannie zgranych reakcji chemicznych, zachodzących w środku świetlikowej żarówki. Bohaterem jest enzym zwany lucyferazą, który podczas ewolucji odkrył sposób, by objąć swymi malutkimi ramionami jeszcze mniejszą cząstkę zwaną lucyferyną i stać się przez to tak podekscytowany, że wydziela światło. Niesamowite.
Ale jak na tych jasnych światełkach skorzystali protoplaści świetlików? Odpowiedź znajdziemy, cofając się do czasów niemowlęcych. Gdy rosną, świetliki bardzo się zmieniają. Większą część życia, czyli około 2 lata, spędzają jako larwy. Ich głównym celem jako nastolatków jest jedzenie i wzrost. Światło świetlików pojawia się właśnie u młodzików. Każda larwa świetlika potrafi świecić, nawet jeśli nie robią tego jako dorośli.
Ale po co tak zwracać na siebie uwagę? Wiemy, że larwy wytwarzają wstrętnie smakujące substancje pozwalające przetrwać długie dzieciństwo. Pierwotnie światło było ostrzeżeniem, jak neon "Uwaga! Toksyczne!" skierowany do drapieżników. Musiały minąć miliony lat zanim te jasne światełka stały się narzędziem komunikacji nie tylko odstraszającym drapieżników, ale również zachęcającym kochanków. Napędzane przez dobór płciowy, niektóre dorosłe świetliki, jak na przykład ten dumny samiec, wytworzyły nowy typ latarenki, która przeniosła ich zaloty na zupełnie nowy poziom. Dorosłe osobniki żyją tylko kilka tygodni i skupione są wyłącznie na seksie, czyli przekazaniu swoich genów następnym pokoleniom świetlików. Towarzyszymy więc temu samcowi, gdy razem z setkami innych samców popisuje się swoimi sygnałami godowymi. To niesamowite, że te świetlne pokazy, które podziwiamy tu i na całym świecie, są bezgłośnymi serenadami męskich świetlików. Wybłyskują w locie całą swoją miłość. Uważam to za szalenie romantyczne.
Ale, gdzie w tym czasie są samice? Wylegują się na dole, przeglądając dostępne opcje. Mają ogromny wybór, więc mogą być bardzo wybredne. Gdy samica zobaczy błysk bardzo atrakcyjnego dla niej samca, zwraca do niego swą latarenkę i wysyła mu błysk zwrotny. To jakby mówiła "Zbliż się". Więc on podlatuje i mruga znowu. Jeśli ona nadal go lubi, nawiązują rozmowę. Te stworzenia wyrażają miłość w języku światła.
Ale co dokładnie pociąga samice? Postanowiliśmy przeprowadzić świetlikowy sondaż. Testy na samicach przy użyciu lampek LED wykazały, że wolą one samców, których światło trwa dłużej. (Śmiech) (Brawa) Wiem, że się zastanawiacie, co sprawia, że samce są seksowne? Zobaczymy teraz co się dzieje, gdy gasną światła.
Po pierwsze, odkrywamy, że gdy świetliki połączą się w parę, spędzają, że sobą całą noc. A gdy zajrzymy głębiej, by zobaczyć, co się dzieje, jesteśmy świadkami nowego zwrotu w seksie świetlików. Podczas współżycia samiec przekazuje samicy nie tylko swoją spermę, ale też ładunek składników odżywczych, nazywanych prezentem ślubnym. Zajrzyjmy do środka kopulującej pary. Widzimy wyraźnie podarunek, zaznaczony tu na czerwono, gdy przekazywany jest samicy. Prezent ten jest tak cenny, ponieważ składa się z protein, w które samice zaopatrują jajeczka. Więc samice szukają najlepszego prezentu, oceniając potencjalnych partnerów. Odkryliśmy, że samice przez błyski samców samice przewidują, który pan da im największy prezent, ponieważ dzięki niemu złożą więcej jaj, czyli wydadzą większą ilość potomstwa w przyszłe pokolenie.
Więc to nie tylko słodycz i błyskotki. Miłość świetlików jest ryzykowna. Dorosłe świetliki rzadko zostają pożarte, ponieważ jako młode produkują toksyny odstraszające ptaki oraz inne drapieżniki. Jednak gdzieś po drodze jedna szczególna grupa świetlików straciła metaboliczny mechanizm potrzebny do wytwarzania obronnych toksyn. Ten ewolucyjny defekt, odkryty przez mojego kolegę Toma Eisnera, zmusił te świetliki, żeby używały rozświetlających noc lampek w zdradzieckim celu. Przydomek "femme fatale" nadał im inny mój kolega, Jim Lloyd. Te samice znalazły sposób na skuszenie samców innych gatunków świetlików. Polowanie zaczyna się, gdy drapieżnik, pokazany tu po lewej, przyczajony cichutko podsłuchuje romantyczne wyznania swojej upatrzonej zdobyczy. A wszystko może potoczyć się tak. Najpierw samiec mruga "Kochasz mnie?" Jego samica odpowiada "Być może". Więc on mruga znowu. Odpowiada mu jednak drapieżna samica, sprytnie naśladując mowę poprzedniczki. Ona nie szuka miłości, ona pragnie toksyn. Jeśli jest sprytna, zwabi samca na tyle blisko, żeby go chwycić. A nie jest on szybką przekąską. Przez następne kilka godzin bez pośpiechu będzie go wysysać, aż zostaną tylko krwawe szczątki. Nie mogąc wytworzyć własnych toksyn, te samice zmuszone są pić krew innych świetlików by zdobyć te substancje. Jak świecący wampir, stworzony przez naturalną selekcję.
Świetliki kryją jeszcze wiele tajemnic, których być może nigdy nie odkryjemy, ponieważ populacja świetlików gaśnie. Główny winowajca: ginący ekosystem. Wszędzie, na polach i w lasach, w namorzynach i na łąkach, świetliki muszą ustąpić miejsca postępowi.
Ponadto człowiek przezwyciężył ciemność, i tak rozświetlił noc, że zakłócił życie innych stworzeń. Świetliki są szczególnie wrażliwe na tę zmianę, bo zakłóca ona sygnały tak potrzebne do odnalezienia partnera.
Ale po co nam świetliki? Przecież to tylko mała część ziemskiej różnorodności. Jednak, gdy ginie jakiś gatunek, to tak jakby w pokoju pełnym świec gasła jedna po drugiej. Nie zauważymy, kiedy zgaśnie pierwszy płomień, jednak w końcu ogarnia nas ciemność. Mam nadzieję, że pracując wspólnie nad przyszłością planety, znajdziemy sposób, żeby te światełka nigdy nie zgasły.
Dziękuję.
﻿
talkid: 2009

Kitra Cahana: Rzut oka na życie w drodze

Jako dziewczynka wyobrażałam sobie, że pewnego dnia ucieknę. Odkąd skończyłam 6 lat, miałam spakowany plecak z ciuchami i puszki z jedzeniem schowane na dnie szafy. Był we mnie głęboki niepokój, lęk, że padnę ofiarą życia w rutynie i nudzie. Dużo moich wspomnień z dzieciństwa zawiera zawiłe sny na jawie, w których przemierzam granice poszukując leśnych owoców i poznaję dziwnych ludzi prowadzących niekonwencjonalny, koczowniczy styl życia.
Lata minęły, a wiele przygód, o których śniłam jako dziecko, podróżując i snując się pomiędzy światami innymi od mojego, zostało zrealizowanych dzięki mojej pracy dokumentalistki. Żadne inne doświadczenie nie było tak podobne do moich marzeń z dzieciństwa, jak dokumentowanie stylu życia włóczęgów w Stanach Zjednoczonych. To jest właśnie sen wędrowców, inna wersja amerykańskiego snu, sposób życia młodych bezdomnych, podróżników, autostopowiczów, włóczęgów i kloszardów.
Dla większości z nas postać wędrowca jest reliktem przeszłości. Wyraz "włóczęga" przywołuje na myśl starą, biało-czarną fotografię postarzałego mężczyzny pokrytego węglem, z nogami zwisającymi z brzegu wagonu, ale te zdjęcia są w kolorze, przedstawiają społeczność rozpowszechnioną w całym kraju, nieustannie aktywną i kreatywnie wolną, obserwującą oblicza Ameryki, jakich nikt inny nie ma okazji zobaczyć.
Podobnie jak ich przodkowie, współcześni wędrowcy podążają stalowymi i asfaltowymi ścieżkami Stanów Zjednoczonych. W dzień zeskakują z pociągów towarowych, wystawiają uniesione kciuki i przemierzają autostrady z kim bądź, od kierowców ciężarówek do matek z dziećmi. W nocy śpią pod rozgwieżdżonym niebem, wtuleni w stada psów, z kotami i udomowionymi szczurami pomiędzy swoimi ciałami.
Dla niektórych życie koczownika to wybór, odrzucenie materializmu, tradycyjnej pracy i akademickich dyplomów w zamian za odrobinę przygody. Inni pochodzą z nizin społecznych i nigdy nie dostali szansy na wyrwanie się stamtąd. Sieroty i nastolatki uciekające przed prześladowaniem i bezlitosnym otoczeniem.
Tam, gdzie inni widzą historie o ubóstwie i porażce ekonomicznej, podróżnicy widzą swoją własną egzystencję przez pryzmat wyzwolenia i wolności. Oni wybierają życie bez nadmiaru, odrzucają zwyczaje rozrzutnego, konsumpcyjnego społeczeństwa, nie dają się zniewolić mrzonce tradycyjnego amerykańskiego snu. Wykorzystują fakt, że w Stanach Zjednoczonych 40% żywności kończy na śmietniku, przeszukując kontenery i śmietniki w poszukiwaniu dobrych jeszcze produktów. Poświęcają komfort materialny, zyskując przestrzeń i czas na odkrywanie swojego kreatywnego wnętrza, na marzenie, czytanie, pisanie, tworzenie muzyki i malowanie.
Jednak wiele aspektów takiego życia jest dalekich od ideału. Wyruszając w podróż, nie pozbywamy się wewnętrznych demonów. Uzależnienie jest prawdziwe, przestępczość jest prawdziwa, jazda pociągiem towarowym może skończyć się ranami i śmiercią. Każdy, kto mieszkał na ulicy, może wskazać niewyczerpaną listę przepisów delegalizujących życie bezdomnych. Kto z was zdaje sobie sprawę, że w wielu amerykańskich miastach nielegalne jest: siedzenie na krawężniku, okrywanie się kocem, spanie we własnym samochodzie, zaoferowanie jedzenia nieznajomemu? Poznałam te przepisy, gdyż widziałam, jak moi koledzy i inni podróżnicy byli wtrącani do więzienia albo dostawali mandaty za popełnienie tych tak zwanych przestępstw.
Wielu z was może się zastanawiać, dlaczego ktokolwiek wybrałby życie pod kontrolą dyskryminującego prawa, zjadając resztki ze śmieci, śpiąc pod mostem, i od czasu do czasu wykonując prace sezonowe. Odpowiedź na to pytanie jest tak różna, jak różni są ludzie wybierający koczownicze życie, ale często odpowiadają oni jednym słowem: wolność. Dopóki nie żyjemy w społeczeństwie, w którym każdy człowiek ma zapewnioną godną pracę, może pracować, aby dobrze żyć, a nie tylko pracować, aby przetrwać, zawsze znajdzie się odsetek tych, dla których wędrówka jest formą ucieczki, wyzwolenia i oczywiście sprzeciwu.
Dziękuję.
